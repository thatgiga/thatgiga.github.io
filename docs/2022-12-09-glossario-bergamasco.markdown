---
layout: post
title:  "Glossario bergamasco"
date:   2022-12-09 10:58:00 +0100
categories: info
---
**Ascàs** (v. rifl.): verbo dal significato intermedio tra "aver voglia di" e "degnarsi di" fare qualcosa; usato quasi esclusivamente in frasi negative, es.: *"g'ó de netà fò cà, ma ncö ma àsche mìa"*, "devo pulire casa, ma oggi non mi va".

**Borfadèl** (sost. m.): polenta di farina di mais di consistenza cremosa, da mangiare al cucchiaio, servita affogata nel latte freddo, oppure cosparsa di zucchero e affogata nel vino rosso, oppure ancora condita con parmigiano e burro fuso. Il nome è usato più spesso al plurale, *"borfadèi"*.

**Domà** (avv.): appena, soltanto.  
Da non confondere con il quasi omofono "ndomà" che invece significa "domani". Si narra di un bergamasco che, volendo rispondere in buon italiano a un forestiero che gli chiedeva dove fosse suo fratello, rispose "era qui domani adesso" per *"al ìa ché domà adèss"*.

**Dré** (avv.): dietro.  
*"Is dré a + infinito"* è la costruzione con cui si rende una frase progressiva, di quelle che in italiano si rendono con "stare + gerundio". È analoga nel senso e nell'uso all' "en train de + infinito" del francese. *"Só dré a ndà"*: "sto andando".
Come risposta breve *"só dré"* significa "lo sto facendo", per dire invece "sono dietro" come avverbio di luogo si usa *"só de dré"*.

**Fà** (sost. m. s.): viene chiamato con questo termine il sapore che resta o si ripropone in bocca a seguito di un pasto pesante, di una digestione difficile o di un fegato affaticato. *"Al ma é sö'l fà de pierù"*, "mi torna su il sapore di peperone".

**Gènder** (sost. m. s.): genero.  
A differenza di quanto sostengano alcune correnti religiose, in bergamasco *"ol gènder"* è un componente fondamentale della famiglia tradizionale.

(nota di fonetica: la "g" dolce è generalmente più dolce di quanto non sia in italiano, somiglia più a una "j" francese e, in alcune zone, diventa persino una "z" sonora).

**Lòt** (sost. m.s.): lotto, lotteria.  
*"Al vèghe al lòt"*, "lo vedo al lotto", è un'espressione idiomatica usata per descrivere una cosa posta in posizione precaria, sul punto di cadere o di rompersi.

**Mè** (v. int.): bisogna, si deve.  
Analogo nel senso e nell'uso all'"il faut" del francese. Da pronunciare con la "è" aperta, dato che *"mé"* (con la "é" chiusa) significa "io".
Spesso usato al condizionale, *"merès"* (si dovrebbe), è un'invito garbato a compiere un'azione o a svolgere un compito a lungo rimandato.

**Menacó** (sost. m. s.): girino.  
*"Có"*, con la "ó" chiusa, significa "testa". Il girino della rana sembra portare (*"menà"*) continuamente la sua grossa testa da una parte all'altra, il suo nome bergamasco deriva da questo movimento.

**Menemà** (avv.): in quel mentre, in quel momento, proprio allora.   
*"Sìe dré a ndà a laurà, menemà 'l'è tecàt a fiocà"* (stavo andando a lavorare, e in quel momento è iniziato a nevicare).

**Ncorladüra** (sost. f. s.): è l'indolenzimento o il dolore muscolare diffuso che si avverte dopo un'insolita attività fisica che comporta l'accumulo di acido lattico nei muscoli. *"Ncorlà"* è il verbo usato per descrivere il trovarsi in quella condizione. *"Ger só ndacc a caminà e adess g'o i gambe ncorlàde"*, "ieri sono andato a camminare e ora ho le gambe indolenzite".

**Panàda** (sost. f. s.): zuppa preparata ammollando in acqua o brodo leggero del pane vecchio, successivamente cotta aggiungendo un uovo e mescolando fino ad ottenere una crema omogenea. È chiamata *"patrìt"* la variante che prevede l'uso di pan grattato al posto del pane vecchio.

**Pòta** (int. inv.): è l'intercalare con cui in bergamasco si esprime il senso di rassegnazione davanti all'inevitabile, la constatazione che è così che va il mondo, che occorre pazienza (più lunga la "ò", maggiore la pazienza).
Se Douglas Adams fosse stato bergamasco, *"pòta"* sarebbe stata la Risposta, e non "42".

**Sigér** (sost. m. s.): lavello, lavandino della cucina.  
Il termine viene usato anche in senso scherzoso per definire una persona ingorda a tavola, specialmente se disposta a scofanarsi quel cibo che altrimenti resterebbe come avanzo. *"To set pròpe ö sigér"*, "sei davvero ingordo".

**Sömelgà** (v. int.): verbo impersonale. Usato alla terza persona singolare maschile, *"al sömèlga"* descrive la situazione che si verifica quando vedi i lampi e senti i tuoni di un temporale vicino, ma ancora non sta piovendo.

**Spèll** (sost. m.): zoccolo, preferibilmente di quelli di legno, pesanti, tipo Dr. Scholl's.  
*"I put a spell on you, because you're mine"* non significa quello che avete sempre creduto.

**Stretép** (sost. s. m.): nubifragio, temporale violento, con vento e grandine.  
*"Tép"* è "tempo", come in italiano sia in senso meteorologico che fisico-filosofico. Il prefisso *"stre-"* corrisponde al prefisso accrescitivo italiano "stra-".
