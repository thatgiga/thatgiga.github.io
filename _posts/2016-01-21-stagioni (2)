---
layout: post
title:  "Stagioni (2)"
date:   2016-01-21 01:00:00 +0100
categories: persone
---
Buon compleanno ciccio. Mi manchi più di quanto avrei potuto immaginare.  
In questi due mesi ho capito quanto sia facile, bello, consolante immaginare che tu continui ad esistere in un altrove - per quanto inaccessibile ai miei sensi - e che da quell'altrove continui ad amarmi e a regalarmi piccoli miracoli quotidiani.  
Tu avevi fede e ti ci sei aggrappato fino alla fine. È facile, bello e consolante sperare che tu abbia ragione e che ora tu sia in compagnia delle persone che hai amato e che hanno condiviso con te le stagioni più serene della tua vita. La primavera con tua madre, l'estate con Antonio.  
A me è toccato l'autunno, la mia stagione preferita. Il tuo amore è stato un accogliente rifugio in cui abbandonarsi, la fiamma di un caminetto mentre fuori fa scuro, un liquore che ha sciolto il freddo nelle mie ossa. Ora affronto l'inverno, imbacuccato nel tuo ricordo, il cui calore è solo un'ombra tenue, ma non per questo meno preziosa.
Non c'è nulla che possa fare per farti tornare indietro. So di non aver altra scelta che andare avanti. Ma lo farò lentamente. Sarai fiero di me.