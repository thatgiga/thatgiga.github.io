---
layout: post
title:  "Linux for dummies"
date:   2007-08-30 01:01:00 +0100
categories: parole
---
Non ricordo esattamente quando ho cambiato PC l'ultima volta, ma dovrebbe essere accaduto due o tre anni fa.  
Nel negozio dove l'ho comprato ho notato sugli scaffali un'edizione cartonata di [Suse Linux 9.3](http://www.novell.com/it-it/linux/suse/). Scoprire wikipedia mi ha messo in contatto con molti utenti Linux entusiasti, alcuni di loro assolutamente fanatici al punto da considerare Suse robetta per *newbies* (un po' come le parole crociate facilitate della Settimana Enigmistica) e poco ortodossa perché *"YaST è proprietario, no?"*.  
Io non ho nulla di particolare contro zio Bill, ma mi convinco che l'acquisto del nuovo PC è una buona occasione per salutarlo, allungo la mano verso lo scaffale e arrotondo lo scontrino del negozio aggiungendo al PC lo scatolone rossoverde di Suse 9.3.  
L'intenzione è installare Linux in sostituzione del Windows XP pre-montato e iniziare *ex-novo* nel nuovo ambiente. Ovviamente non ho nessuna esperienza di Linux, mi aspetto di essere preso per mano e guidato passo passo nel nuovo *politically-correct*, alternativo, "anti-sistema", giardino di delizie che mi viene promesso.

L'installazione va via tranquilla, sono troppo contento.  
Ci vuole un'oretta buona perché si completi, ed eccoci al momento fatidico del riavvio.

Parte la schermata verde di avvio "benvenuti, witejte, ..." e poi - orrore - lo schermo si fa nero e appare un rettangolo con cui il monitor mi informa di essere "out of synch".
Reinstallo daccapo, scegliendo una nuova risoluzione video. Passa un'altra oretta, stesso risultato.

E ora che fare? Mi rendo conto di essere in un ambiente talmente nuovo da non essere nemmeno in grado di trovare, aprire e usare un editor di testo in modalità non grafica (quella funziona).

Ci ho dormito su (male, perché i tecnofili traditi non prendono sonno facilmente e restano incazzosi), la sera successiva ho ripristinato l'XP pre-montato (altro paio d'ore di installazione), ho inviato una mail al servizio di supporto (incluso nell'acquisto dell'edizione cartonata, risposta rapida e sollecita) e ho chattato con VP chiedendogli aiuto.
A quanto ho capito, il problema è che la scheda video del PC non è supportata dai driver disponibili con Suse 9.3. Mi viene da pensare "cavoli tuoi, caro cliente".

Poco tempo fa ho scaricato il CD live di Suse 10.2, e con quello l'interfaccia grafica sembra funzionare. Ma ormai sono passati anni, ho installato programmi, configurato ammenicoli, salvato dati personali... ho insomma reso il mio PC abbastanza "personal" da non aver più voglia di imbarcarmi nell'impresa di salvare il salvabile e montare un nuovo sistema operativo.

Sarà per il prossimo.