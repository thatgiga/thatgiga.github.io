---
layout: post
title:  "Quel disco te l'ho pagato tre volte"
date:   2008-11-28 01:01:00 +0100
categories: parole
---
**Peter Gabriel - So**

Comprare le musicassette originali era poco meno che una truffa: dopo una dozzina di ascolti il nastro "grippava" e veniva irrimediabilmente attorcigliato attorno a qualche pernetto del mangianastri ("mangia" nastri, appunto).  
Ma quell'estate ero fuori casa - stavo facendo il servizio militare - e una cassetta aveva due indubbi vantaggi su un long-playing: l'ingombro ridotto e la possibilità di ascolto immediato, dato che avevo con me un walkman. La prima volta che "Red Rain" mi entrò nelle orecchie ero seduto ai bordi del piazzale di una caserma nella luce calante di un tramonto estivo.

Finita poi sullo scaffaletto di casa, la cassetta grippò come previsto. Tentai un trapianto del nastro dentro lo chassis di una cassetta vergine (che a differenza di quella originale era chiusa con delle viti e poteva essere aperta in maniera reversibile) ma dovetti amputare un pezzo di nastro e perdere qualche secondo di "Mercy Street".

Mi decisi quindi a compare il disco, ma nella versione su vinile c'era un brano in meno  (all'epoca era un modo per incentivare la vendita del cd): "This Is The Picture", un duetto con Laurie Anderson. A caccia del duetto perduto, quando in un negozio di dischi mi imbattei in due album della Anderson non ci pensai due volte e li comprai entrambi.
Sull'album della Anderson "Mister Heartbreak" è incluso quel duetto con Peter Gabriel, ma il titolo è diverso ("Excellent Birds") e lo è anche l'arrangiamento, meno "asciutto" e più in linea con il resto dell'album.

Poco tempo dopo comprai un lettore di cd e ricomprai questo disco in versione cd. Con il duetto che c'era anche sulla cassetta, finalmente.

Insomma, Peter, quel disco te l'ho pagato tre volte. Però mi hai fatto scoprire Laurie Anderson. Direi che con un paio di dischi masterizzati a scrocco siamo pari.