---
layout: post
title:  "La reinvenzione della ruota"
date:   2007-09-12 01:01:00 +0100
categories: parole
---
Domenica scorsa a Mantova, nel presentare [Open Street Map](http://www.openstreetmap.org/), Edo raccontava di aver dedicato sei mesi di lavoro alla mappatura ed al caricamento delle vie della sua città. Eppure la digitalizzazione delle vie di tutte le città italiane è completata da tempo e molte aziende offrono mappe interattive on-line ai loro clienti. L'informazione esiste ed è già stata "digerita" ed adattata al suo impiego telematico.

È il copyright vigente su questa informazione che ci costringe a rimappare le strade delle nostre città, a scrivere da capo un'enciclopedia o un manuale, a re-inventare la ruota.  
A disegnare un poligono regolare da un miliardo di lati perché il cerchio è brevettato.

Si obietta giustamente che per produrre questa informazione brevettata l'azienda ha investito tempo e denaro in ricerca, progettazione e mezzi e vuole chiaramente rientrare del proprio investimento. Ma siamo sicuri che cedere i dati con una licenza libera (che contemporaneamente consenta di proseguirne lo sfruttamento commerciale) sia economicamente un disastro?  
Ad esempio, cedere oggi, dopo un congruo periodo di sfruttamento esclusivo, i dati sulla mappatura delle strade significa darli in pasto ad una comunità di appassionati che ne farà manutenzione a titolo gratuito o quasi.

![Cartolina promozionale di Wikipedia in Italia](/uploads/2008/07/cartolina_sfruttaci.jpg "Cartolina promozionale di Wikipedia in Italia")

Ancora a titolo di esempio: come wikipediano, sarei felice di poter attingere liberamente alla Treccani per produrre e integrare le nostre voci on-line, e sarei altrettanto felice se Treccani facesse una selezione dei nostri contenuti - da prendere come "materiale grezzo" - per produrre sue opere.

*Come osa questo  scribacchino? Da dove viene? Chi è suo padre?*

Paragone blasfemo? Finché pensiamo che lo sia, saremo due realtà in concorrenza che reinventano ruote, invece di essere ruote che, in sinergia, muovono il sapere.